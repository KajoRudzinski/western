	Wszystko robił powoli. Suchym palcem wskazującym dotykał drzwiczek, otwierał je delikatnie, przymykał i przechodził do następnych. Jedne u góry, jedne w prawo. Jedne w dół, jedne w prawo. I tak po kolei. Suchy palec wychodził z matowej kulki dłoni, ta zaś była przyczepiona do chudego, chłopięcego niemalże nadgarstka. Ruch całej ręki był ledwie zauważalny. Spodnie czarne, koszula biała. Włosy też białe, zaczesane, nie, bardziej zaklejone do tyłu. Do góry, w prawo. Nogi ledwie odrywały się od ziemi, jakby nosił rewolwer. Ale to nie broń, to po prostu starość.
Minęłam go wolniej niż mija się przypadkowych ludzi. W tle słychać było przebijającą się harmonijkę. Tak, to stąd ten rewolwer. Swoją drogą, rzadko się jej dzisiaj używa. Spojrzałam na moment za siebie, on dalej dreptał, po mokrych kafelkach, w niewidzialnych oparach chloru, z harmonijką w tle. Weszłam do sali z prysznicami. Mars Rubens otwierał i przymykał, kolejne szafki. 

	Szukał dokumentów. Imię Antonio, nazwisko Rubens, matka Anna, ojciec - wiadomo. Antonio Rubens, takie imię, takie nazwisko, w Polsce. Emocje często mu się myliły i nie wiedział, czy ostatecznie chodzi mu o jego ojca, czy o siebie samego. Tu nie, tu nie, tu nie, pies by to, może tu tego w ogóle nie ma, zresztą zaraz ktoś się zorientuje.

