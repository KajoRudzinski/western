	Pasy. Szybko dzisiaj poszło. Nim kierowca zdążył zadać te pytania co zwykle, zanotowałem owłosione dłonie i przykurzoną skórę na kierownicy. Czułem się bystrzejszy o te szczegóły. Niepotrzebnie mróżyłem wtedy oczy, to prawda, ale widziałem więcej niż oni, byłem od nich lepszy. Jestem lepszy niż oni.

- ‎No... - przyciągnął sylabę jak debil. - To dokąd?
- ‎Centrum, najlepiej koło mostu.
- ‎Liceum.
- ‎Liceum.
- ‎Autobusów nie ma?

	Ironiczna intonacja, czyli porozmawiamy, spoko. Ironia, cynizm, sarkazm, nasza trójca święta, tak wtedy było, dalej jest, dzisiaj mówimy jeszcze habemus fuck up.

	Nie pisał już od dobrych kilku minut. Przez chwilę poczuł, że wraca do niego utracony wątek, że ma czym otworzyć nowy akapit, ale nie, nie, to tylko echo wielokrotnie przeżutych zdań. Odchylił głowę do tyłu i poczuł lekko otępiający ból zatok. Słowa, początkowo odświeżające jak rasowe miętusy, z czasem kwaśniały mu w ustach, ale on żuł je dalej, bo nie miał nic innego, co mógłby włożyć do ust. Po którymś użyciu, odrzucało go momentalnie. Musiał kasować całe akapity beznadziejnie skażone zapachem potu bezdomnych, wstydliwą wonią po porannej masturbacji. Kiedy zdażyło mu się zabrnąć w ślepy zaułek ratował się kopiowaniem fragmentów z Wikipedii. Do jego ulubionych kategorii należały techniczne specyfikacje sprzętów elektronicznych i opisy gatunków zwierząt. Podłapał ten trick od jakiegoś pisarza. Nie było to może idealne rozwiązanie, ale dawało radę.

- Nie ma. 
- ‎Akurat. No, ale młody jesteś, to kombinuj jak umiesz. Ja, powiem ci, też się nakombinowałem. Wszystko, co chcesz, okna, dachy, murowanie (ha, zgadłem) przybudówki, sranie, wszystko. Po 12 godzin, dzień w dzień, kuźwa. Ale muisz odpuścić. 
- ‎Odpuścić? Dlaczego Pan tak uważa?
- ‎Taaak. - Znowu z tym przeciąganiem. - Najpierw musisz się nakombinować, zrobić wszystko, i potem, i to jest kluczowe, synek, potem musisz odpuscić.
- Odpuścić? Okej. Po co odpuścić?
- ‎Żeby złapać okazję. 
- ‎Żeby złapać okazję, okeej. - Jest źle, nawet ja już tak robię, pomyślałem wtedy. 

	No to wyobraź sobie taki dzień. Jest popołudniowa przerwa, wpierdalam moją regulaminową kanapeczkę z pasztetem i nagle myślę sobie, zostało mi dziesięć złotych z wczoraj. Myślę, a chuj, a zagram, a co. Pasztetówka zjedzona, wstaje, wychodzę z placu i idę do żaby, akurat naprzeciw była. No i kupuję na chybił trafił, na trzy zakłady stykło. Musisz sobie wyobrazić, że ja na tym placu zaierdzielałem codziennie i codziennie ten sam dryl, wylewki, rusztowanie, bieganie. Normalnie człowiek jest wyjebany i właśnie nie wiem czy to ten pasztecik mi tak siadł, czy co, ale tak spojrzałem się za siebie i właśnie wtedy sobie to pomyślałem.

- Że Pan zagra?
- No. - uśmiechnął się.

Do dziś trudno mi zapomnieć ten uśmiech. Spokój grani wysmaganej wiatrem, nieskończony gniew ocean rozbijający się o klify? Nie wiem. Chciałbym wymyślić dobrą metaforę, żeby to oddać, ale chyba nie potrafię.

- I co, wygrał Pan?
- Tak. Wygrałem 2 miliony złotych. Właśnie jadę je odebrać. Tu cię wysadzę, dobra?
- Yyy, tak, jasne, dobra.

Suchy trzask drzwi. Zniknął za mostem.
