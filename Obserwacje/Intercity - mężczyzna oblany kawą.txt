	Ludzie, których obserwujemy, którzy zwracają naszą uwagę tym, że są bardziej charakterystyczni o nas. Intercity, wagon bez przedziałów, tyłem do kierunku jazdy. Fotele spokojnie kontrastują szarością plastikometalowych elementów i wojskową zielenią tkanin na siedziskach. Scenerię dopełniają grafitowa wykładzina oraz absurdalnie słoneczne kolory łąki i nieba za oknami.
	
	Obok mnie siedzi starszy mężczyzna. Peerelowskie okulary, brwi typu miłosz-breżniew (wersja light), tonacja kolorystyczna w zgodzie z resztą kompozycji. Na razie po prostu tu pasuje, po prostu siedzi, ale też bez przesady – ani Vermeer, ani Hopper nie wydają się być zainteresowani. Starszy mężczyzna rozwiązuje sudoku. Cyfry wpisuje ołówkiem. Niby spokojnie przechodzi przez kolejne pola, jednak delikatne rozdrażnienie, może nawet niepokój, są wyczuwalne. Sytuacja jest fabularnie obojętna, neutralna, niemniej to właśnie ten moment jest kluczowy. Patrzę dłużej niż jest to potrzebne. Za miękką granicą społecznej akceptacji zaczyna się coś bez nazwy. Dopiero teraz rozpoczyna się właściwy opis. Kolor kartek z sudoku jest identyczny z kolorem spodni starszego mężczyzny. Pastelowa zieleń, żadnych światłocieni, doskonale jednolita jak próbka akwareli w prowincjonalnym sklepie. Porównuję ostrożnie, ale tak, to ta sama zieleń – spodnie i sukodu. Podążam wzrokiem wzdłuż spodni w kierunku kostek, natrafiam na kolejny punkt. Buty. Żadnej staroświećczyzny, żadnego szacownego zamszu, nic z tych rzeczy. Lekkie new balansy i, o bogowie, stopki. Teraz jestem już zupełnie świadomy swojego podekscytowania. New balansy, stopki, odsłonięte kostki starszego mężczyzny. Skóra na kostkach jest fenomenalnie delikatna i pomarszczona, zupełnie jak szyje kameleonów w kwiecie wieku. Odwracam na chwilę wzrok, żeby odpocząć.
	
	Scena druga: rozlega się hejnał. Trzon melodii stanowi sekcja dęta z przewagą puzonów i waltorni. U podstawy, chyba, nie jestem pewien, unisono kontrabasu i wiolonczeli. Ze smyczkami mogłem przesadzić, w każdym razie ton jest jasny, klarowny, pełne spektrum, nie ma mowy o płaskim dźwięku głośnika. A jednak to tylko telefon starszego mężczyzny. Hejnał milknie, pauza (ósemka, może dwie) i słychać ciche chrapliwe, niezbyt zrozumiałe słucham. Jakby oszczędzał stuny głosowe. Kolory spodni i sudoku były jednakowe, natomiast sygnał telefonu i głos mężczyzny nie mogły się bardziej od siebie różnić. Bardzo przyjemne następstwo. Oba dźwięki dzieliła conajmniej pełna skala fortepianu. Przypomnij sobie kiedy ostatnio jadłaś dobry obiad w restuaracji. Smakując jeszcze ostrość pieczonego ziemniaka przyprawionego kurkumą, nabijasz na widelec, a następnie przegryzasz chłodną, neutralną różyczkę brokuła. Twoje podniebienie się uspokaja, a kolory matowieją z powrotem do naturalnej, nienarzucającej się barwy. Tak właśnie się czułem, kiedy usłyszałem jego głos. Rozmawiał krótko, udzielając komuś kto się naprzykrzał zdawkowych odpowiedzi.

	Steward Intercity podaje starszemu mężczyźnie kawę. Chwila spokoju, pauza (dwie ósemki). Szarpanina. Wściekłe próby rozerwania plastikowego opakowania z serwetką i mieszadełkiem do kawy. Obserwuję to z niekłamaną przyjemością. Nie muszę się już specjalnie kryć, obiekt zainteresowania z furią atakuje zgrubiałymi paznokciami wiślizgującą się folię. Mięśnie policzków napinają się, bez problemu wyobrażam sobie jego zaciśnięte zęby. Zmiana taktyki. Manipulacja mieszadełkiem, próby przebicia opakowania od środka. Wreszcie: sukces, folia pęka. Sapanie ustępuje miejsca uldze. Prawie odwróciłem głowę, oczekując wyciemnienia sceny i napisów końcowych. Nieskoordynowany ruch ręką? Przedwczesne rozluźnienie i opuszczenie gardy? Nie wiem. Widziałem przechylony kubek, widziałem moment, w którym menisk wypukły pęka. Teraz oboje patrzymy na ciemną plamę na spodniach w kolorze sudoku. Złość i rezygnacja, brwi typu miłosz-breżniew w wersji light unoszą się i opadają. Koniec. Pozostaje, obserwować w milczeniu przedłużający się epilog. Zauważam jeszcze, że wojskowa zieleń tkanin fotelu jest dokładnie o półtora tonu ciemniejsza od pastelowej zieleni jego spodni. Tercja – interwał nadużywany, ale niezaprzeczalnie użyteczny. Za oknem pochmurno, kolory zmatowiały.
